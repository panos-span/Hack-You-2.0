    Ο Λαβύρινθος στην Ελληνική Μυθολογία αποτελούσε μία σύνθετη οικοδομική κατασκευή στην Κνωσό. Κατασκευάστηκε από τον Δαίδαλο για τον βασιλιά της Κρήτης, Μίνωα με σκοπό να απομονώσουν τον Μινώταυρο, ο οποίος ήταν μισός άνθρωπος και μισός ταύρος. Ο Μίνωας προκειμένου να εκδικηθεί τους  Αθηναίους οι οποίοι σκότωσαν τον γιο του, Ανδρόγεω, κήρυξε πόλεμο στον οποίο νίκησε. Έτσι, ως ποινή  των Αθηναίων όρισε κάθε 9 χρόνια να στέλνουν 7 νέους και 7 νέες στην Κρήτη και να σκοτώνονται από τον Μινώταυρο μέσα στον Λαβύρινθο. Ο Θησέας, γιος του Αιγέα και της Αίθρας, αποφάσισε να δώσει ένα τέλος  σε αυτή την ποινή παίρνοντας τη θέση ενός από τους επτά νέους.  Καθώς πήγαινε στην Κρήτη ο Θησέας γνώρισε  την κόρη του Μίνωα, Αριάδνη και ερωτεύτηκαν. Για να βοηθήσει τον Θησέα η Αριάδνη του έδωσε ένα κουβάρι κλωστή, τον «Μίτο της Αριάδνης» προκειμένου ο Θησέας να τον ξετυλίγει καθώς διασχίζει τον Λαβύρινθο για να μπορέσει αφού  σκοτώσει τον Μινώταυρο να βρει την έξοδο. Τελικά, ο Θησέας κατάφερε να σκοτώσει τον Μινώταυρο και να βγει απο τον Λαβύρινθο χρησιμοποιώντας τον Μίτο.
    Ο Θησέας αναχώρησε από την Αθήνα έχοντας στο πλοίο μαύρα πανιά σε ένδειξη πένθους. Πριν την αναχώρηση του όμως είχε συμφωνήσει με τον πατέρα του τον Αιγέα ότι αν η αποστολή ολοκληρωνόταν με επιτυχία θα άλλαζε τα μαύρα πανιά με λευκά.  Ωστόσο, στην επιστροφή κανείς δε θυμήθηκε να αλλάξει τα πανιά. Ο Αιγέας, ο οποίος περίμενε τον γιο του να επιστρέψει, βλέποντας το πλοίο να φθάνει με μαύρα πανιά κατάλαβε ότι ο γιος του είναι νεκρός, έπεσε στη θάλασσα και πνίγηκε. Η θάλασσα αυτή ονομάστηκε Αιγαίο Πέλαγος. Όταν ο Θησέας επέστρεψε στην Αθήνα, οι Αθηναίοι γιόρτασαν τη νίκη του  και τον ανακήρυξαν βασιλιά τους.